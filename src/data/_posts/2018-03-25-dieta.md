---
title: Regim
date: '2018-03-25 09:08'
slug: 'dieta'
image: /images/salad-3304346_640.jpg
description: >-
  "Program de îngrășare cu mai multă pâine și regim de slăbire cu mai puțină
  carne? Mănâncă cu pâine ca să te saturi, ar spune unii! Pâinea face acid la
  stomac. Mai ales pâinea albă care te mai și umflă "
author: '''59b473454e63ea7e4713a3d0'''
---
<div class="kg-card-markdown"><p>Program de îngrășare cu mai multă pâine și regim de slăbire cu mai puțină carne? Mănâncă cu pâine ca să te saturi, ar spune unii! Pâinea face acid la stomac. Mai ales pâinea albă care te mai și umflă dar nicidecum nu te satură. Mulți sunt mulțumiți dacă au doar o pâine în stomac, o chiflă, un cozonac cu ceai. Însă nu-i destul. Un regim presupune și consumul de carne pentru a putea fi în formă. Legume, nu mai zic. Forța de care ai nevoie să te ții pe picioare să nu fi suflat de vânturile din jur, necesită o dietă echilibrată.</p>
<p>Un regim de viață echilibrat creează viziuni clare, concizie în vorbire, mers fără clătinat și mâini care nu tremură!</p>
<p>De ești slab și vrei să te îngrași, fă-o sănătos. De ești prea gras și nu te poți abține, exersează cumpătarea! Nimic nu vine la pachet cu eforturi puține și cu minți tulburi. Oricum, nu sări calul, pe oricare șa preferi să stai. Suie-te frumos pe cal și ține-ți cât poți echilibrul.</p>
<p>Nu-ți îndoi coloana cu prea multă greutate dar nu-ți fractura nici oasele de la carențele de nutrienți. Menține-te undeva la mijloc. Așa cum suntem noi, majoritatea. Căpetenii de vază în propria ogradă și vasali anonimi pe tarlaua altuia. N-a zis nimeni că e ușoară calea de mijloc dar nu e mai lipsită de perspective. Încă poți gândi limpede, vorbi articulat și n-ai să ai stări de leșin pe stradă.</p>
<p>La un moment dat, un regim îți va prii. Pentru o perioadă. După aceea, corpul se obișnuiește și nu mai răspunde la fel la schema inițială de alimentație. Va fi nevoie de o altă schimbare.</p>
<p>Schimbarea nu vine așa cum chemi un câine la os. Schimbarea e prin studiu aprofundat și nu prin îndoctrinare cu rețete scrise pe o masă de lemn putred. Schimbarea este dură. Ea vine prin forța minții, iar cu mintea nu este ușor de lucrat.</p>
<p>Desigur, ca-n orice regim sunt alimente care-ți deranjează stomacul. Uneori, ți se strigă prezența la odaia cu pricina, dar nu-i nimic grav. Sunt doar daune colaterale. Înțelege că nu există un regim ideal, ci unul la care tu te poți adapta mai bine. Cu cât te adaptezi mai bine, cu atât vei avea mai mult echilibru, dacă știi cum zic...</p>
</div>
    
